78 xGEORGICON 111. v. 21.

Ipse, caput tonsae foliis ornatus olivae,

Dona feram. Jam nuuc sollemnis ducere pompas

Ad delubra juvat caesosque videre juvencos ;

vel scena ut versis discedat frontibus, utque

Purpurea intexti tollant aulaea Britanni.

In foribus pugnam ex auro solidoque elephanto

Gangaridum faciam, victorisque arma Quirini ;

Atque hic undantem bello magnumque fluentem

Nilum, ac navali surgentis aere columnas.

Addam urbis Asiae domitas, pulsumque Niphaten,

Fidentemque fuga Parthum versisque sagittis,

Et duo rapta manu diverso ex hoste tropaea,

Bisque triumphatas utroque ab littore gentis.

Stabunt et Parii lapides, spirantia signa,

Assaraci proles, demissaeque ab Jove gentis

Nomina‚Trosque parens, et Trojae Cynthius auctor.

Invidia infelix furias, amnemque severum

Cocyti, metuet, tortosque Ixionis anguis

Immanemque rotam, et non exsuperabile saxum.
Interea Dryadum silvas, saltusque sequamur

Intactos, tua, Maecenas haud mollia jussa.

Te sine nil altum mens inchoat. En! age, segnis

Rumpe moras3 vocat ingenti clamore Cithaeron,

Taygetique canes,domitrixqueEpidaurus equorum;

Et vox assensu nemorum ingeminata remugit.

Mox tamen ardentis accingar dicere pugnas

Caesaris, et nomen fama tot ferre per annos,

Tithoni prima quot abest ab origine Caesar.

