v. 521. GEORGICON lv. 117

Inter sacra deum, nocturnique orgia Bacchi,
Discerptum latos juvenem sparsere per agros.
Tum quoque, marmorea caput a cervice revolsum
Gurgite quum medio portans Oeagrius Hebrus
Volveret, Eurydicen vox ipsa, et frigida lingua,
Ah miseram Eurydicen ! anima fugiente vocabatg
Eurydicen toto referebant flumine ripae.

Haec Proteus ; et se jactu dedit aequor in altum:
Quaque dedit spumantem undam sub vertice torsit.
At non Cyrene: namque ultro adfata timentem ε

Nate, licet tristis animo deponere curas.

Haec omnis morbi caussa; hinc miserabile nymphae,
Cum quibus illa choros lucis agitabat in altis,
Exitium misere apibus : tu munera supplex
Tende, petens pacem, et faciles venerare Napaeas;
Namque dabunt veniam votis, irasque remittent.
Sed, modus orandi qui sit, prius ordine dicam.
Quatuor eximios praestanti corpore tauros,
Qui tibi nunc viridis depascunt summa Lycaei,
Delige‚ et intacta totidem cervice juvencas·
Quatuor his aras alta ad delubra dearum
Constitue, et sacrum jugulis demitte cruorem ς
Corporaque ipsa boum frondoso desere luco.
Post, ubi nona suos Aurora ostenderit ortus,
Inferias Orphei Lethaea papavera mittes 3
Placatam Eurydicen vitula venerabere caesa,
Et nigram mactabis ovem, lucumque revises.
Haud mora: continuo matris praecepta facessit,

